---
title: Kity, bity, neurony
author: Martin Malý
date: 2025-12-15
categories:
  - knihy
tags:
  - Knihy
---

V pořadí šestou knihou autora Martina Malého, která vychází v Edici CZ.NIC, správce české národní domény, je titul Kity, bity, neurony. Kniha s podtitulem Moderní technologie pro hobby elektroniku přináší ucelený pohled na svět současných technologií a jejich praktické využití v domácích elektronických projektech. Tento knižní průvodce je ideální pro každého, kdo se chce podívat na současné trendy v oblasti hobby elektroniky, od nových jazyků po umělou inteligenci. Kromě srozumitelného výkladu teorie nabízí kniha také řadu praktických tipů a triků pro využití těchto technologií pro vlastní konstrukce. Tištěná verze a ebooky jsou k dispozici v běžné knihkupecké síti i online.

„Cílem autora bylo ukázat nové možnosti domácího kutilství, představit zajímavé oblasti a být užitečným průvodcem v domácím bastlení zvláštnímu druhu člověka kutilu elektrotechnickému. Martin Malý se v knize postupně věnuje v jednotlivých kapitolách softwaru a hardwaru, modulům, praktickým aplikacím a v neposlední řadě umělé inteligenci a neuronovým sítím. Jako bonus si čtenář může postavit třeba bezdotykovou lampičku ovládanou gesty,“ píše o praktickém využití knihy v předmluvě Jaromír Novák, partner CZ.NIC pro vztahy s veřejnou správou. Kniha seznámí čtenáře s méně známými programovacími jazyky jako Zig či Lua, které však nabírají na důležitosti i popularitě, a které představují zajímavé alternativy k tradičním jazykům. Čtenáři se v příručce dozvědí o principech senzorů pro domácí elektronické projekty, získají tipy na některé osvědčené moduly, a nechybí ani představení otevřené procesorové architektury RISC-V, která zásadně mění přístup k návrhu procesorů. Publikace nabízí čtenářům i srozumitelný úvod do problematiky neuronových sítí, a to nejen teoretický, ale i praktický. Čtenáři se seznámí s principem fungování neuronových sítí, s oblastmi jejich praktického využití a s technikami pro nasazování v embedded systémech.

„Když si doma navrhujete a stavíte elektronické konstrukce, tak si většinou vystačíte s tím, co znáte. Máte svůj oblíbený jednočip, oblíbené senzory a zaběhané postupy. Přesto je dobré podívat se kousek za obvyklé obzory, jestli tam není něco, co by pro vás mohlo být zajímavé. A to jsem si vzal za úkol: udělat pár kroků od běžných konstrukcí, postupů a technologií a ukázat méně běžné, ale zajímavé oblasti,“ říká Martin Malý, autor knihy Kity, bity, neurony.

[Web ke knize](https://kbn.elektroniche.cz)
